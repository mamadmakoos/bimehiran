رییس کل بیمه مرکزی ایران بحث مدیر پروری بیمه ایران در صنعت بیمه کشور را موجب افتخار دانست و خواستار پیگیری جدیتر و گسترده موضوع شایسته سالاری و تعلیم مدیران شایسته برای پرورش نسل های جدید و آینده بیمه کشور شد.

به گزارش روابط عمومی بیمه ایران، آیین هشتاد و هشتمین سالروز تاسیس شرکت سهامی بیمه ایران دوشنبه 15 آبان 1402، با حضور دکتر محمدجواد شریف زاده معاون امور بانکی، بیمه و شرکت های دولتی وزیر امور اقتصادی و دارایی، دکترعلی استاد هاشمی رییس کل بیمه مرکزی ایران، مدیران ارشد صنعت بیمه کشور، مدیران عامل سابق و اسبق بیمه ایران و حسن شریفی رییس هیات مدیره و مدیرعامل بیمه ایران، اعضای هیات مدیره، معاونین و مدیران ستادی و اجرایی، اعضای کانون سراسری انجمن های صنفی نمایندگان بیمه ایران، اعضای کانون بازنشستگان، پیشکسوتان، گروهی از بیمه گذاران عمده حقوقی و حقیقی و همکاران شرکت سهامی بیمه ایران در سالن همایش های ساختمان مرکزی بیمه ایران شرکت برگزار شد.

در این مراسم که هزاران تن از همکاران نماینده بیمه ایران در سراسر کشور از طریق فضای مجازی و به صورت برخط میهمان و ناظرآن بودند، « طرح تکافل تکمیلی عمر و حوادث کارکنان دولت » به عنوان بزرگترین طرح ملی صنعت بیمه کشور در سال جاری توسط آقایان دکتر شریف زاده معاون وزیر امور اقتصادی و دارایی، استاد هاشمی رییس کل بیمه مرکزی ایران و شریفی رییس هیات مدیره و مدیرعامل بیمه ایران و تعدادی از مقامات حاضر در مراسم، رونمایی شد.

به گزارش روابط عمومی بیمه ایران، دکترعلی استاد هاشمی درآیین هشتاد و هشتمین سالروز تاسیس شرکت سهامی بیمه ایران.‏ در سخنانی با تشکر و قدردانی از مدیران و کارکنان بیمه ایران به پاس تلاش هایشان که منجر به پیشرفت و سربلندی صنعت بیمه کشور شده است و تبریک سالروز تاسیس بیمه ایران به حضار و کل صنعت بیمه کشور و اینکه همواره نام بیمه در کشور با نام بیمه ایران می درخشد، گفت: امروز یکی از اقدامات خوبی که بیمه ایران متکفل انجام آن شده است، موضوع بیمه تکافل است. در واقع بیمه تکافل جای بحث و تبادل نظر و اقدامات علمی فراوانی دارد که باید به آن بپردازیم.

 وی با اشاره به اینکه اگر قرار است  به ضریب نفوذ بیمه مناسبی در کشور دست یابیم، چند نکته را باید مورد توجه قرار دهیم، گفت: در این باره مهمترین بحث، موضوع توسعه فرهنگ بیمه در کشور است. در واقع اگر نتوانیم بحث فرهنگ بیمه را در جامعه آنگونه که شایسته است ارائه کنیم، نمی توانیم به ضریب نفوذ بیمه ای مطلوبی در کشور برسیم. برای توسعه این فرهنگ باید بتوانیم موضوع بیمه را با روش های مناسب به کف جامعه بیاوریم، بیمه را خوب به مردم بشناسانیم.، با دست باز ، عادلانه، منصفانه وبر اساس نرخ های تعیین شده  در پرداخت خسارت به زیاندیدگان عمل کنیم تا اعتماد مردم را بیشتر جلب نماییم، روندها را برای پرداخت خسارت ها تسهیل و همزمان، خرید بیمه نامه ها را به صورت غیر حضوری و با استفاده از ابزارهای دیجیتال آسان کنیم.

استاد هاشمی یکی از مواردی که در صنعت بیمه جایش خالی بود و پژوهشکده بیمه و بیمه مرکزی در یک سال گذشته اقدامات بسیار خوبی در باره آن انجام دادند، را موضوع تکافل خواند و گفت: هم اکنون حدود 150 شرکت در 40 کشور در زمینه بیمه تکافل فعالیت می کنند  که نشانده باز شدن جای بیمه تکافل در صنعت بیمه جهان است و در ایران هم خوشبختانه به رسمیت شناخته شده است.

وی افزود: در یک سال گذشته  اقدامات بسیارخوبی در این زمینه در کشور صورت گرفته است که مهمترین آن تدوین آیین نامه اجرایی تکافل، تاسیس شرکت های تکافلی و صندوق تکافل توسط بیمه مرکزی ایران و پژوهشکده بیمه بوده است. صحبت های اولیه برای تاسیس نخستین شرکت تکافلی ایرن در منطقه آزاد کیش نیز انجام شده است که بلافاصله پس از تصویب آیین نامه ذی ربط راه اندازی خواهد شد.

رییس کل بیمه مرکزی ایران، با اعلام آمادگی از هرگونه اقدام حمایتی از تنها شرکت دولتی کشور- همانند حمایت از شرکت های بیمه خصوصی- برای حفظ قدرت و قدمت بیمه ایران، اضافه کرد: متاسفانه یکی از مشکلات باقیمانده برای صنعت بیمه کشور، موضوع تخلف شرکت بیمه توسعه و تعلیق آن است که بیمه ایران بنا به وظایف قانونی خود اقدامات بزرگی برای رفع مشکلات بیمه گذاران این شرکت انجام داد.

وی در بخشی دیگر از سخنان خود گفت: انتظار داریم در بحث سامانه جامع بیمه گری  تلاش بیشتری شود و بیمه ایران در زمینه ارتقای این سامانه به شرکت های دیگر کمک کند.

استاد هاشمی با اشاره به بحث مدیر پروری بیمه ایران در صنعت بیمه کشور، آن را موجب افتخار دانست و خواستار پیگیری جدیتر و گسترده موضوع شایسته سالاری و تعلیم مدیران شایسته برای پرورش نسل های جدید و آینده بیمه کشور شد.

وی در ادامه به موضوع شبکه فروش بیمه در کشور پرداخت و گفت: بیش از 70 درصد فروش بیمه نامه ها هم اکنون توسط شبکه فروش صنعت بیمه صورت می گیرد و هر چقدر هم که پلتفرم های موجود فعالیت کنند نمی توانند جای این نیروی انسانی حرفه ای و با تجربه را بگیرند. بنابر این قدرتمندتر و به روز کردن این شبکه توانمند یکی دیگر از وظایف همه شرکت های بیمه ، به ویژه بیمه ایران است.

رییس کل بیمه مرکزی ایران، در پایان خواستار کمک وزارت امور اقتصادی و دارایی برای موضوع حاکمیت شرکتی و اساسنامه بیمه ایران برای برطرف ساختن مشکل زیان انباشته این شرکت شد.